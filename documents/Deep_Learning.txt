L'apprendimento profondo (in inglese deep learning) è quel campo di ricerca dell'apprendimento automatico
 (in inglese machine learning) e dell'intelligenza artificiale che si basa su diversi livelli di
  rappresentazione, corrispondenti a gerarchie di caratteristiche di fattori o concetti, dove i
   concetti di alto livello sono definiti sulla base di quelli di basso. In altre parole, per
    apprendimento profondo si intende un insieme di tecniche basate su reti neurali artificiali
     organizzate in diversi strati, dove ogni strato calcola i valori per quello successivo affinché
      l'informazione venga elaborata in maniera sempre più completa. Tra le architetture di apprendimento
       profondo si annoverano le reti neurali profonde, la convoluzione di reti neurali profonde, le deep
        belief network, e reti neurali ricorsive, che sono state applicate nella visione artificiale, nel
         riconoscimento automatico del discorso, nell'elaborazione del linguaggio naturale, nel riconoscimento
          audio e nella bioinformatica. "Apprendimento profondo" è un'espressione oggi famosa che ridà lustro al
           concetto di rete neurale.